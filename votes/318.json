{
    "area": "Udenrigsministeriet",
    "period": 32,
    "resume": "Med folketingsbeslutningen giver Folketinget sit samtykke til, at Danmark bidrager til FN's og OPCW's mission i Syrien med henblik på at sikre destruktion af det syriske kemiske våbenprogram inden for rammerne af FN's Sikkerhedsråds resolution 2118 af 27. september 2013. FN og OPCW ønsker, at Danmark bidrager med maritim transportkapacitet, maritim eskortekapacitet og maritim føringskapacitet, herunder at varetage ledelsen af den samlede maritime transportoperation. Der er desuden modtaget formelle anmodninger fra FN om dansk bidrag til den fælles FN-OPCW-mission i form af et personbeskyttelseshold samt lufttransportkapacitet. \n\nDet maritime bidrag vil bestå af op til to transportskibe, et fleksibelt støtteskib af ABSALON-klassen til sikkerhedseskorte samt en maritim føringsstab. Bidraget forventes at bestå af op til 30 personer (transport), 200 personer (eskorte) og 20 personer (føringsstab), idet det endelige antal bl.a. vil afhænge af andre nationers bidrag til operationen. Maritime specialstyrker vil være en del af eskortebidraget og vil også kunne opholde sig på transportskibene. Lufttransportbidraget vil bestå af et C-130J-transportfly. Bidraget vil være på 96 timers beredskab med henblik på at kunne deployere til Cypern og indgå i opgaveløsningen. Bidraget vil bestå af op til 25 personer. \n\nDanmark vil desuden facilitere FN's ansættelse af et personbeskyttelseshold til støtte for den fælles FN-OPCW-mission. Personbeskyttelsesholdet vil bestå af op til 19 særligt uddannede soldater. Personbeskyttelsesholdet vil få til opgave at varetage beskyttelse af den særlige koordinator for missionen og andre højtstående personer ved missionen.",
    "sagid": 5144,
    "sponsors": [
        {
            "actor_id": 59,
            "administration": true,
            "name": "Rasmus Helveg Petersen",
            "party": "Radikale Venstre"
        }
    ],
    "statusid": 10,
    "title": "Forslag til folketingsbeslutning om dansk bidrag til FN’s og OPCW’s mission i Syrien.",
    "type": 5,
    "vote_id": 318
}